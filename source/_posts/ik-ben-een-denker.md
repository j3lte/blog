title: Ik ben een denker
id: 381
date: 2014-06-26 10:26:21
tags: [psychology,personal]
categories:
---
Het is inmiddels een uur of half een in de nacht, verwikkeld in een diepgaand gesprek. Het is de enige persoon die mij [ongevraagd advies](http://jeltelagendijk.nl/2014/06/advies-hou-je-mond/ "Advies, wanneer wel en wanneer hou je je mond…") mag geven. Sterker nog, ik verwacht het. Het is een gewoonte, een gedachtewisseling die op een dieper niveau gaat dan ik met menigeen heb.
> _"Joh, ik denk gewoon veel teveel na over dit 'probleem'. Mijn hoofd maakt overuren. Het verschil tussen gevoel en ratio is ver te zoeken, er is een onbalans. Ik trek conclusies die nergens op gebaseerd zijn. What the fuck?"_

> Een korte stilte.

> _" Hier zijn wat tips [...]. Jelte, dat is de downside van een denker zijn. Jij en ik zijn daarin hetzelfde. Je bent een denker."_

<!--more-->

Ken je dat stemmetje? Men noemt het ook wel eens het stemmetje in je hoofd. In films wordt het meestal uitgebeeld door twee verschijningen: De engel en de duivel. De engel staat meestal voor de ratio, die 'verstandige' beslissingen neemt. De duivel staat voor dat stemmetje dat je meestal vertelt: "Fuck it, doe het gewoon. Doe het."

Weet je waar dit stemmetje opduikt? Meestal bij de onverstandige beslissingen. De triggers zijn overal, zonder dat je het van tevoren door hebt. Neem bijvoorbeeld een supermarkt. Men loopt naar binnen, met een lege maag. Nu weet je als weldenkend mens dat je eigenlijk de gezonde dingen zou moeten halen. Voor je het weet sta je echter buiten met de koekjes, de chips en die fles wijn. Waarom? Het stemmetje vertelt je: "Ah joh, boeiend. Vandaag mag je zondigen. Kan wel joh".

Het is een praktisch voorbeeld dat ik schets, die voor menigeen opgaat. Het is ook iets wat naar mijn idee emotioneel leed teweeg brengt. Je gevoel van zelfdiscipline word ermee ondermijnd, vaker dan je zou willen. Er komt een gevoel naar boven dat zegt en of vraagt: "Alweer? Wat is dat toch? Waar zit m'n verstand?". Je ratio veinst een schuldgevoel.

We weten allemaal dat het stemmetje er zit, hij is er altijd. We willen het eigenlijk niet al teveel plek geven, want het zegt af en toe dingen die soms volledig haaks staan op je overtuigingen. Op je principes. We willen 'verstandig' zijn, er is aan de andere kant veel sprake van 'onverstandig' gedrag.

## Zen

Ik grijp terug op iets dat ik heb geleerd uit [Zen](http://buddhism.about.com/od/chanandzenbuddhism/a/zen101.htm "Zen in Buddhism"). Misschien dat ik in de toekomst hier nog wat uitgebreider over vertel, voor nu zal je het moeten doen met de volgende (vrije interpretatie) uitspraak:

> **That what is, is. Suffering comes from not accepting the things that are. Resisting usually creates the opposite of that what you desire.**

Het viel als een puzzelstuk op z'n plaats, in deze situatie. Ik poogde voor dat moment eigenlijk dat stemmetje weg te drukken, zodat m'n ratio zou overheersen (wat voor de niet-genoemde sitatie het beste zou zijn naar mijn idee, een bewuste keuze). Echter, met het wegdrukken (resistance), creëer je het tegenovergestelde. Ken je het voorbeeld van de [roze olifant](http://www.watoday.com.au/federal-politics/a-fascination-with-fire-is-elementary-20090309-8t91.html "The Pink Elephant")? Nee? Als ik tegen jou zeg "Ik wil dat je nu NIET denkt aan een roze olifant", waar denk je dan aan?

Juist. Het is zoals het brein werkt, en dat zal je moeten accepteren.

Dat was het moment. Het moment waarop ik dacht: _"Natuurlijk, dat stemmetje is er altijd. Hoe harder ik hem wegdruk, des te harder gaat hij schreeuwen. Laat hem even praten, laat de ratio verder de verstandige beslissingen nemen."_

Ik ben een denker. Met acceptatie over hoe ons denken werkt, wordt het een stuk makkelijker om bepaalde dingen te accepteren zoals ze zijn. Of denk ik nu iets teveel?