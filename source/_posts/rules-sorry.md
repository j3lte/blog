title: "Sorry :: The rules"
id: 332
date: 2014-05-25 21:52:17
tags: [personal,psychology]
categories:
---
Langzaam aan begon het tot me door te dringen. Het was een dinsdagavond, pakweg 2 jaar geleden. De mindmap, een overzicht van problematiek die ik op dat moment ondervond, was in de verste verte nog niet af. Steekwoorden hier en daar, verbindingen naar belangrijke onderwerpen en vooral "wat wil ik nog meer?". Ieder punt was te benoemen, ik had sowieso een aantal zaken die ik graag wilde in mijn leven. En toch, toch was het er nog niet van gekomen. De vraag die ik mezelf stelde, terwijl mijn blik verdwaald raakte in de wirwar van connecties bij elk onderwerp, was een standaardvraag: "Waarom heb je dit nog niet? Hoezo niet?". De denkbeeldige kritische jury stond voor me en bekogelde me met vragen. Het antwoord op alle vragen begon met.... "Ja sorry, maar..."

<!--more-->

Hoe vaak zeggen we "sorry" in ons leven? Neem een moment en sta er eens bij stil. Stel jezelf de vraag: "Wanneer is de laatste keer dat ik sorry heb gezegd? En dat moment, was dat een échte sorry?"

Ik begon mezelf dit af te vragen... Wanneer zeg je eigenlijk het woord sorry? En wat is de betekenis ervan?

Een moment van zelfreflectie die ik tot dan toe niet had ervaren. Het patroon was ineens herkenbaar, het was een stopwoordje geworden. De zin begon met een sorry, of eindigde ermee. Niet alleen ten opzichte van anderen, tevens naar mezelf. Vooral dat laatste speelde ineens een cruciale rol. Door excuses aan te bieden aan jezelf, praat je je eigen falen of inactiviteit daarmee goed. Verzachtende woorden naar jezelf toe. Het gaat echter nog verder. De vorm van onzekerheid die ik met me mee droeg, vertaalde zich ook naar een groeiend aantal keer sorry zeggen naar anderen toe. En die vertaling was niet eens letterlijk. Meer het gevoel dat je in je hoofd sorry moet zeggen dat je bepaalde dingen op een dergelijke manier doet. De juiste zin bij dit gevoel zou zijn: "Sorry, zo ben ik nu eenmaal. Sorry voor mijn gedrag."

Ik ben ermee gestopt. In de lessen die ik leerde uit o.a. NLP, ben ik kritisch gaan kijken naar het taalgebruik. Naast het woordje "maar" (wat een eventueel vervolg krijgt qua uitleg, daar het woord "maar" een krachtige doch negatieve betekenis heeft) vermijd ik het woord "sorry" enorm. En dat heeft een impact op je eigenwaarde, alsmede hoe anderen naar je kijken. Laten we het uiteindelijk nog, in het kort, iets beter bekijken:

Waarom zou je "sorry" moeten zeggen voor het feit dat je zo bent? Waar het op neerkomt is dat als je dit vaak genoeg zegt, het een self fulfilling prophecy wordt. Je gaat er zelf in geloven, terwijl je veel meer waard bent dan dat... We hebben niet voor niets het woord "sorry" opgenomen in ons woordenboek. Stammend uit het oud Engels "sarig", dat (in het Engels) vertaald wordt als ["distressed, grieved, full of sorrow"](http://www.etymonline.com/index.php?search=sorry "Etymology Dictionary :: sorry").

De enige keren dat je naar mijn idee "sorry" dient te zeggen naar een ander toe, is als het gemeend is. Dat je iets doet wat een ander geschaad, beledigd of gekwetst heeft. Uitsluitend dan is het zaak dat je sorry zegt. Een oprechte excuses, die voortkomt uit een schuldgevoel. Dat je weet dat je iets fout hebt gedaan. Dat is dus de gezonde en oprechte uitzondering op mijn regel "zo min mogelijk sorry zeggen".

## The rule "Sorry":

De uiteindelijke conclusie van de vragen, alsmede de betekenis van het woord, leidde tot de simpele regel:

> **"Zeg zo min mogelijk 'sorry.' Hoe minder vaak je dat woord gebruikt, des te krachtiger is de boodschap als je het wel zo bedoelt"**

Simpel.

Hoe minder vaak je sorry zegt en het woord dus zeer bewust en beperkt gebruikt, des te groter is de impact van het woord als je het wél zegt. Niet alleen naar anderen toe, zeker ook naar jezelf toe. Voor mij is dit een heldere regel, daarom is hij ook opgenomen in de reeks met regels die ik publiceer (n.a.v. [deze blogpost](http://jeltelagendijk.nl/2014/05/rules-het-begin/ "The rules… Het begin")).