title: "Advies, wanneer wel en wanneer houd je je mond..."
tags:
  - advies
  - luisteren
id: 365
categories:
date: 2014-06-25 00:11:32
---

> _Een lang verhaal aan de telefoon. Bij mij was er de dagen ervoor een grote mate van vraagtekens omhoog gekomen omdat ik bepaalde dingen simpelweg niet kon plaatsen. Het verhaal begon met een aantal argumenten, waar ik over moest nadenken. De eindconclusie eindigde in een vraag naar mij toe, althans een vraag die ik mezelf stelde vanuit het oogpunt van de ander: "Jelte, probeer je me te veranderen?"_

<!--more-->

We veranderen allemaal door de tijd heen (zie [hier](http://jeltelagendijk.nl/2014/06/veranderingen/ "Veranderingen")), hier zijn we zelf verantwoordelijk voor. Je kunt simpelweg anderen niet veranderen. Het verschil, '[locus of control](http://en.wikipedia.org/wiki/Locus_of_control)', haakt in op de mate van controle die je hebt over alles in het leven. Een van de belangrijkste lessen die ik heb geleerd in het verleden, is dat je geen invloed hebt op hoe anderen denken of zijn. Eigenlijk heel simpel. 100% controle over jezelf, 0% controle over een ander.

Hou er dus ook niet van om mensen te vertellen wat ze moeten doen. Ik heb het liefst dat ik vragen stel en een ander laat nadenken erover. Echter, er is ook een tijd dat je gewoon simpelweg je mond moet houden. Dat men niet zit te wachten op je 'wijsheid'...

Dat was dan ook de strekking van het hele verhaal. Steeds luisteren naar iemands verhaal als bepaalde dingen niet goed gingen, en vrijwel elke keer een poging hierbij een goed bedoeld advies te geven. Dat begon dan meestal met "Nou weet je, ik heb dit zo en zo gedaan", of "Ja wat nou als je dit zo en zo doet?". Tot frustratie van de ander, zo bleek uit het telefoongesprek. En dat was de eye-opener. Het 'aha'-moment. Ik deed naar mijn idee niets 'fout' (aangezien het goed bedoeld was), het was op dat moment echter wel 'fout'.

De kritiek was gegrond, de directe feedback een leuke les. Over het algemeen genomen was mijn positieve en plat geformuleerde interpretatie van de eindconclusie dan ook: "Jelte, je moet weten wanneer je je kop moet houden".

## Een paar tips over advies

*   _**Advies geven, alleen wanneer men er om vraagt**_

Dit is eigenlijk de belangrijkste van de tips en lessen. Het is, als iemand problemen heeft, heel erg verleidelijk om de amateur psycholoog te spelen. Dit mag dan goed bedoeld zijn, je weet van tevoren niet of iemand advies wil. Vraag of iemand zit te wachten op advies, mocht je dat willen geven.

*   _**Wees eerlijk met je advies**_

Mensen zijn heel snel geneigd om te zeggen "Ik begrijp wat je bedoelt", terwijl dat wellicht helemaal niet zo is. Empathie is fijn, je moet echter wel eerlijk zijn. Woorden (vanuit de optiek van [NLP](http://nl.wikipedia.org/wiki/Neurolingu%C3%AFstisch_programmeren "NLP on Wikipedia")) zijn krachtig, weet dus welke je wel en welke je niet kunt gebruiken.

*   _**Oordeel niet**_

Als men om je advies vraagt, probeer niet te oordelen. Als je zegt "Je had dit moeten doen..." of iets dergelijks, is dat vooral een oordeel i.p.v. open advies. Frame dit wellicht op een manier als: "Ik had wellicht [..] gedaan, want naar mijn idee [..]". Het geeft meer aan wat jij zou hebben gedaan, je onderstreept niet wat iemand naar jouw idee 'fout' heeft gedaan.

*   **_Luister en geef mensen de ruimte om gewoon hun hart te luchten_**

Dit grijpt terug op het eerste punt. Wees terughoudend, als je merkt dat iemand gewoon zijn/haar hart wil luchten. Vaak lucht het voor de persoon vooral op om even een woordje te doen. Dan zit diegene niet te wachten op 'advies', maar wil gewoon dat je luistert.

<br />

Uit bovenstaande punten zijn het eerste en laatste vooral op mijzelf van toepassing geweest. In het stukje zelfreflectie, achteraf, kwam ik erachter dat ik dit in het verleden vaker heb gedaan. Hiermee duw je sommige mensen weg.

Adviseren kun je leren, zwijgen en luisteren ook. Of, zoals een van de onderstaande bronnen suggereert:

> **"Separate the person from trying to help them solve their problems. Be there to support the person but don’t try to help them solve their problems unless asked."**

Heb je zelf nog meer tips? Laat het weten!

Bronnen:
[http://crucialhabits.com/give-advice-to-people.html](http://crucialhabits.com/give-advice-to-people.html "Give advice to people")
[http://tinybuddha.com/blog/10-tips-advise-wisely-how-to-give-advice-that-actually-helps/](http://tinybuddha.com/blog/10-tips-advise-wisely-how-to-give-advice-that-actually-helps/ "How to give advice that actually helps")