title: Dubbeltje... eerste rij... Whatsapp
id: 72
date: 2012-12-16 20:09:28
tags:
categories:
---
> _Zaterdagavond... uurtje of 19u 's avonds. De Twitter tracker die ik [eerder](http://jeltelagendijk.nl/2012/12/twitter-toolkit-in-nodejs/ "Twitter toolkit in NodeJS") schreef slaat ineens op tilt. Regels vliegen voorbij en het gemiddelde ligt op 44 tweets per seconde, met het sleutelwoord "Whatsapp". Het moge duidelijk zijn. [Whatsapp lag er weer eens uit](https://twitter.com/wa_status/status/280027642789507073 "Wa_status on Twitter")._
<!--more-->

Hilarisch om te lezen op een medium zoals Twitter, in realtime, hoe mensen over een bepaalde dienst denken. Als ik daar de Nederlandse tweets uit filter, dan zie je een trend. Kortstondige frustratie. Totale anarchie. Mensen zijn boos. "Neeeeeee. Whatsapp laat me in de steek. Ik wacht desperaat op antwoord". Ga zo maar door. Boosheid alom, de dienst faalt wederom.

Het verbaast me dat mensen een dergelijke afhankelijkheid hebben ontwikkeld voor een dienst zoals Whatsapp. (Lees: met name de jeugd). Het begint als een 'leuke dienst', maar verwordt al snel een 'levensbehoefte'. Jeugd die massaal aan het Whatsappen is en compleet over de rooie heen gaat als de dienst niet werkt. De verschillende krachttermen die voorbij komen, de incidentele 'KK' waarmee gevloekt wordt. Ik kan me de frustratie enigszins voorstellen, de wereld vergaat echter niet als een dergelijke dienst uitvalt.

Enig idee wat het kost om Whatsapp te gebruiken? Juist. Vrijwel niets. In de Apple [app-store](https://itunes.apple.com/nl/app/whatsapp-messenger/id310633997?mt=8 "Whatsapp on iTunes") wordt hij verkocht voor minder dan €1,- , voor Android gebruikers is hij (vooralsnog) [gratis](https://play.google.com/store/apps/details?id=com.whatsapp&amp;hl=en "Whatsapp on Google Play"). Gratis... mensen.... gratis! Of semi-gratis. Dat betekent dat het bedrijf er nul komma nul aan verdient om aan jouw, semi-sociale, digitale behoefte te voldoen.

Ik heb momenteel geen flauw idee wat het jaarlijks bij het bedrijf Whatsapp kost om alle services in de lucht te houden. De oprichters houden vast aan het idee dat mensen met elkaar in verbinding blijven staan. Ze verkopen niet eens advertenties. En dat terwijl er per 24 uur maarliefst [2 miljard berichten worden gestuurd](http://thenextweb.com/mobile/2012/04/04/whatsapp-founder-to-operators-were-no-sms-killer-we-get-people-hooked-on-data/ "WhatsApp founder to operators: We’re no SMS-killer, we get people hooked on data"). U leest het goed: 2 miljard. Zonder dat het bedrijf er maar al te veel aan verdient, in ieder geval niet van de gebruikers. U, als consument, hoeft er niets voor te doen.

Mensen, hecht niet teveel waarde aan de dienst. Ik doe het persoonlijk ook niet.

Als een dienst uitvalt, en je betaalt er in zijn geheel niets voor, zeur dan ook niet dat het een keer niet werkt... Stap dan over op SMS, waarvan je weet dat het in de meeste gevallen werkt. Oh... right... dat is niet gratis... Ik mompel, onder het schrijven van code en kijkend naar mijn telefoon, iets over dubbeltjes en eerste rij...

_Er ligt nog een blogpost op de planken over de offline insecurity van Whatsapp, dat aantoont dat de beveiliging van de app aan de wensen over laat. Stukje offline security, wat gecombineerd kan worden met o.a. social engineering. Weet nog niet wanneer ik hem ga publiceren. Eerst maar eens het bedrijf contacteren met een paar prangende vragen..._